 Rzeczpospolita (gazeta)[edytuj]
Rzeczpospolita
POL Warsaw Prosta Street.jpg
Siedziba redakcji „Rzeczpospolitej”
Częstotliwość	dziennik
Państwo	Polska
Adres	ul. Prosta 51
00-838 Warszawa
Wydawca	Gremi Media
Rodzaj czasopisma	informacyjno-ekonomiczno-prawny
Pierwsze wydanie	1920
Redaktor naczelny	Bogusław Chrabota
Średni nakład	(2017) 70 612 egz.
Średnia sprzedaż	(2017) 48 881[1] egz.
Format	EURO
ISSN	0208-9130
OCLC	264077858
Commons	Multimedia w Wikimedia Commons
Wikicytaty	Cytaty w Wikicytatach
Strona internetowa
Rzeczpospolita – ogólnopolski dziennik ekonomiczno-prawny i jedyna w Polsce gazeta konserwatywno-liberalna. Ukazuje się sześć razy w tygodniu. Tytuł to staropolskie określenie państwa o ustroju republikańskim. Wydawana przez Gremi Media SA.

„Rzeczpospolitą” czyta codziennie 274 tys. dorosłych Polaków, z czego 75% ma wyższe wykształcenie, a blisko 87% stałą pracę (9% jest na emeryturze lub rencie, a prawie 2% to studenci). Po tytuł sięga ponad trzy czwarte osób zajmujących kluczowe stanowiska w przedsiębiorstwach – w grupie czytelniczej przeważają specjaliści i przedstawiciele wolnych zawodów; dyrektorzy, urzędnicy państwowi wysokiego szczebla, kierownicy; a także technicy i wyspecjalizowani pracownicy administracji. Ponad połowa czytelników „Rzeczpospolitej” kieruje na co dzień pracą innych osób[2].

Spis treści  [ukryj] 
1	Historia
2	Zawartość
3	Dodatki tematyczne
4	Listy i rankingi
4.1	Lista 500
4.2	Lista 2000
4.3	Ranking Najcenniejszych Polskich Marek
4.4	Ranking Kancelarii Prawniczych
5	Strona internetowa
5.1	Aplikacja mobilna
5.2	Telewizja internetowa
6	Styl
7	Nakład i sprzedaż
8	Prenumerata papierowa i cyfrowa
9	Opiniotwórczość
10	Redakcja
11	Dziennikarze
12	Powiązania
13	Przypisy
14	Linki zewnętrzne
Historia[edytuj | edytuj kod]
„Rzeczpospolita” po raz pierwszy ukazała się w 1920 r. jako organ konserwatywnego Stronnictwa Chrześcijańsko-Narodowego. Jej właścicielem był Ignacy Jan Paderewski (także fundator pisma), a następnie, od 1924 roku, Wojciech Korfanty[3]. Redaktorem naczelnym został Stanisław Stroński. Do grona współpracowników należeli m.in.: Ignacy Chrzanowski, Adolf Nowaczyński, Kornel Makuszyński, Józef Dowbor-Muśnicki, Irena Pannenkowa, Władysław Witwicki i Stefan Żeromski. Po raz ostatni w II RP „Rzeczpospolita” ukazała się ostatniego dnia 1931 roku.

W czasie wojny (w latach 1940–1943) pod takim samym tytułem ukazywało się nieregularne wydawnictwo związane z jednym z nurtów polskiego podziemia – Polską Ludową Akcją Niepodległościową.

Jeszcze w czasie trwania działań wojennych, 23 lipca 1944 r., ukazał się w Chełmie pierwszy numer „Rzeczpospolitej” – organu Polskiego Komitetu Wyzwolenia Narodowego. Całą pierwszą stronę zajmował dekret Krajowej Rady Narodowej oraz manifest PKWN. Pomysłodawcą, i zarazem jej pierwszym redaktorem naczelnym, został organizator prasy z ramienia Polskiej Partii Robotniczej, Jerzy Borejsza, w latach międzywojennych działacz komunistyczny i publicysta, po wybuchu wojny współpracujący z Rosjanami przed ich wkroczeniem na tereny Polski. Jego teksty na łamach gazety przedstawiały stanowisko zbieżne z zamierzeniami Kremla. Wydawnictwo krytykowało dowództwo AK i jego decyzję o wybuchu powstania warszawskiego, popierało nacjonalizację i reformę rolną.

Po wojnie „Rzeczpospolitą” zaczęła wydawać Spółdzielnia Wydawnicza „Czytelnik”, której prezesem został właśnie Borejsza. Przekazał kierowanie gazetą Pawłowi Hoffmanowi, który wkrótce zmienił tytuł na „Rzeczpospolita. Dziennik Gospodarczy”, a potem „Polityczno-Gospodarczy”. W 1949 r. redaktorem naczelnym został Henryk Korotyński, a pismo włączyło się w kampanię przeciw Kościołowi katolickiemu. „Rzeczpospolita” przestała się ukazywać z początkiem 1951 r. – część zespołu przeszła do „Głosu Pracy”, kilku dziennikarzy, wraz z Korotyńskim, znalazło pracę w „Życiu Warszawy”.

Wiosną 1981 r. – a więc w czasach solidarnościowego zrywu – na posiedzeniu Sejmu PRL poseł Edmund Osmańczyk zaproponował wznowienie pisma jako „organu rządowego prezentującego codziennie nasze racje stanu”. Na redaktora naczelnego wyznaczono Józefa Bareckiego, który wcześniej kierował m.in. „Trybuną Ludu”, był członkiem Komitetu Centralnego PZPR oraz posłem na Sejm, a przez rok pełnił funkcję rzecznika rządu. Pierwszy numer nowej „Rzeczpospolitej” ukazał się w stanie wojennym, 14 stycznia 1982 r.

Po częściowo wolnych wyborach 4 czerwca 1989 r. i objęciu teki premiera przez Tadeusza Mazowieckiego zmieniło się także kierownictwo gazety. „Rzeczpospolita” przestała być dziennikiem rządowym i stała się pismem niezależnym. Redaktorem naczelnym został Dariusz Fikus (na stanowisku do 1996 r.), a w zespole redakcyjnym znaleźli się m.in. Maciej Łukasiewicz i Jacek Moskwa.


Była siedziba „Rzeczpospolitej” w Warszawie przy pl. Starynkiewicza 7/9
W lutym 1991 r. Państwowe Przedsiębiorstwo Wydawnicze „Rzeczpospolita”, którego kierownictwo objął wówczas Maciej Cegłowski, utworzyło wraz z francuską grupą prasową Roberta Hersanta – Presse Participations Europennes – spółkę Presspublica. Pierwszym jej prezesem został ówczesny redaktor naczelny „Rzeczpospolitej” Dariusz Fikus. Początkowo polski udziałowiec miał w niej 51% udziałów, Francuzi – 49%. W 1993 roku Kapituła im. Fillippidesa przyznała „Rzeczpospolitej” tytuł Gazety Roku.

W połowie lat dziewięćdziesiątych strona polska sprzedała francuskiej grupie dodatkowe 2% udziałów. W 1996 r. udziały francuskiego koncernu Roberta Hersanta przejął norweski koncern Orkla. Przez następne 10 lat 51% udziałów znajdowało się w posiadaniu spółki – córki Orkli Press Polska – Presspublica Holding Norway, a 49% należało do Państwowego Przedsiębiorstwa Wydawniczego „Rzeczpospolita” (od 1 marca 2005 – Przedsiębiorstwa Wydawniczego „Rzeczpospolita” SA). W październiku 2006 udziały Orkli Press Polska zostały przejęte przez spółkę Mecom Poland Holdings S.A. należącą do brytyjskiej Mecom Group.

W październiku 2011 r. spółka Gremi Media, należąca do polskiego przedsiębiorcy Grzegorza Hajdarowicza, kupiła udziały od Mecom Poland[4][5] oraz udziały należące do PW Rzeczpospolita (Skarb Państwa), stając się 100% udziałowcem wydawnictwa Presspublica[6]. Wydawnictwo to zmieniło nazwę na Gremi Media, po czym w styczniu 2017 r. przekształciło się w spółkę akcyjną o nazwie Gremi Media SA.

Zawartość[edytuj | edytuj kod]
Podstawowe wydanie „Rzeczpospolitej” jest podzielone na cztery grzbiety: główny ogólnoinformacyjny, gospodarczy („Ekonomia i rynek”), prawny („Prawo co dnia”) i regionalny („Życie Regionów”).

W części ogólnoinformacyjnej publikowane są m.in. informacje na temat aktualnych wydarzeń politycznych, doniesienia z Polski i ze świata, komentarze i teksty publicystyczne, opinie ekspertów, a także newsy dotyczące kultury, nauki, stylu życia, sportu. Segment „Prawo co dnia” skupia się na zmianach w przepisach i ustawodawstwie oraz analizowaniu sytuacji prawnej – publikuje teksty związane z prawem pracy, analizy i opinie ekspertów, komunikaty branżowe. Natomiast „Ekonomia i rynek” to informacje na temat rynków, przedsiębiorstw, finansów, aktualne notowania giełdowe, analizy sytuacji gospodarczej oraz trendów w Polsce i na świecie, opinie ekonomistów, ekspertów i przedstawicieli świata biznesu.

Wraz z ogólnopolskim nakładem dziennika dystrybuowany jest cykl miesięczników regionalnych „Życie Regionów”. Na jego łamach poruszane są tematy ważnych inwestycji, biznesu i edukacji w regionach, a także kwestie związane z lokalną polityką, sportem, kulturą. „Życie Regionów” jest organizatorem ważnych dla lokalnych społeczności debat publicznych, a także partnerem medialnym istotnych wydarzeń regionalnych.

W soboty ukazuje się magazyn „Plus Minus”, weekendowe wydanie „Rzeczpospolitej”, które składa się z tekstów o charakterze cywilizacyjnym, literackim, obyczajowym i metapolitycznym. Zawiera głównie eseistykę, reportaże i felietony, a także recenzje książek oraz wydarzeń kulturalnych i sportowych. Szczególnie ważne dla „Plusa Minusa” są wywiady.

Dodatki tematyczne[edytuj | edytuj kod]
W prenumeracie dziennika dostępne są dodatki specjalistyczne: „Podatki”, „Administracja”, „Rzecz o prawie”, „Ekspert Księgowego”, „Praca i ZUS”, „Prawo w Biznesie”.

„Dobra Firma” to codzienny dodatek do wydania głównego. Skierowany jest przede wszystkim do przedsiębiorców z sektora MŚP. W przystępny sposób omawia zarówno zagadnienia prawne istotne z punktu widzenia właściciela przedsiębiorstwa (podatki, ZUS, umowy, zatrudnienie), jak i biznesowe (kwestia wprowadzania nowych produktów, pomysłu na biznes, dostępnych rozwiązań dotyczących aut w przedsiębiorstwie).

W poniedziałki i piątki wydawany jest dodatek „Nieruchomości”. W poniedziałki prezentowane są tematy budowlane i mieszkaniowe, natomiast w piątki – kwestie związane z rynkiem nieruchomości komercyjnych.

W każdy wtorek wraz z „Rzeczpospolitą” ukazuje się dodatek „Rzeczpospolita Cyfrowa”, poruszający zagadnienia z obszaru nowych technologii – ze szczególnym uwzględnieniem ich wykorzystania w prowadzeniu przedsiębiorstw oraz w rozwijaniu nowych gałęzi biznesu.

„Moje Pieniądze” to czwartkowy dodatek poświęcony finansom osobistym. Podpowiada, jak oszczędzać, w co inwestować, które akcje giełdowe kupować i gdzie się ubezpieczać.

W piątki ukazuje się dodatek „Rzecz o Historii”, w którym są zamieszczane wszechstronne artykuły i analizy historyczne.

Listy i rankingi[edytuj | edytuj kod]
Do regularnych publikacji „Rzeczpospolitej” należą listy i rankingi umiejscawiające na rynku polskie przedsiębiorstwa, brandy i instytucje. Najbardziej znane to: Lista 500, Lista 2000, Ranking Najcenniejszych Polskich Marek i Ranking Kancelarii Prawniczych.

Lista 500[edytuj | edytuj kod]
Lista największych polskich przedsiębiorstw klasyfikowanych według przychodów, opublikowana po raz pierwszy w 1999 r. Wzorowana na liście „Fortune”, dziś stanowi jedyne tego typu zestawienie w Polsce. Najlepsze rozwijające się przedsiębiorstwa na liście otrzymują prestiżowe Orły Rzeczpospolitej.

Lista 2000[edytuj | edytuj kod]
Lista najlepszych przedsiębiorstw według „Rzeczpospolitej”, opublikowana po raz pierwszy w 2002 r. Bierze pod uwagę przychody, zatrudnienie, wyniki. W ramach dodatku publikowany jest również ranking największych eksporterów. Wyróżniającym się podmiotom z listy przyznawane są tytuły Dobrej Firmy, Orła Eksportu i Marki Eksportu.

Ranking Najcenniejszych Polskich Marek[edytuj | edytuj kod]
Ranking Najcenniejszych Polskich Marek zawiera profesjonalną wycenę wartości ponad 300 marek stworzonych specjalnie dla potrzeb polskiego rynku. Oprócz wartości szacowana jest również siła marek w osobnych, branżowych kategoriach. Ranking jest realizowany od 2003 r.

Ranking Kancelarii Prawniczych[edytuj | edytuj kod]
Ranking klasyfikuje działające na polskim rynku kancelarie prawnicze zajmujące się obsługą przedsiębiorstw. Kancelarie są grupowane m.in. pod względem liczby adwokatów i radców prawnych, uzyskanych przychodów i zysków, obsługi wiodących transakcji rynkowych czy najlepszych prawników w poszczególnych dziedzinach prawa. Ranking jest publikowany od 2003 r.

Strona internetowa[edytuj | edytuj kod]
Internetowy serwis rp.pl był jednym z pierwszych w polskich mediach. W 2017 r. minęło 20 lat istnienia serwisu, który został uruchomiony w marcu 1997 r. Od listopada 2014 r. działa w technologii RWD (pełna responsywność).

Miesięcznie strona ma ponad 32 mln odsłon i 3 mln unikalnych użytkowników (dane za styczeń 2017 r.[7]). Rp.pl jeden z najchętniej czytanych serwisów dzienników ogólnopolskich. W kategorii „Biznes-Finanse-Prawo” Grupa Gremi zajmuje 6. miejsce wśród wszystkich polskich grup serwisów[7].

Serwis „Rzeczpospolitej” charakteryzuje dwuczęściowe menu główne z ciemnym tłem: górne z podstawowymi sekcjami (Wydarzenia, Ekonomia, Prawo, Regiony) oraz boczne – z poszczególnymi kategoriami i podkategoriami. W serwisie publikowane są teksty z wydania papierowego oraz tworzone specjalnie na potrzeby wydania elektronicznego.

Treści publikowane w rp.pl są objęte paywallem metrycznym – oznacza to, że dostęp do części z nich jest ograniczony i wymaga rejestracji lub opłacenia abonamentu. Gremi Media wprowadziło paywall jako pierwszy wydawca prasowy w Polsce. Obecnie dostawcą usługi jest MPP Global, lider tego typu rozwiązań na Wyspach Brytyjskich („Daily Mail”, „The Times” etc.)

11 stycznia 2018 r. chip.pl, powołując się na serwis Niebezpiecznik poinformował, że jeden ze skryptów na portalu „Rzeczpospolitej” mógł wykorzystywać komputery czytelników do kopania kryptowalut. Poproszony o komentarz redaktor naczelny oświadczył, że istniały „chwilowe utrudnienia w korzystaniu z Rp.pl”, zadeklarował, że „nie doszło do nich jednak z winy portalu”[8].

Aplikacja mobilna[edytuj | edytuj kod]
Aplikacja „Rzeczpospolitej” na urządzenia mobilne łączy 5 rodzajów treści: wydania drukowane gazety w formacie PDF, wydania drukowane gazety w formie cyfrowej (HTML), materiały wideo z Rzeczpospolita.tv (VOD), transmisje na żywo programów Rzeczpospolita.tv (stream) oraz najnowsze informacje z serwisu rp.pl (newsfeed Najnowsze z RP.pl).

Aplikacja jest dostępna w Google Play i App Store, a także pod adresem: www.mobilna.rp.pl.

Telewizja internetowa[edytuj | edytuj kod]
Od 2009 r. na stronie tv.rp.pl działa serwis wideo „Rzeczpospolitej”. W 2016 r. pod tym samym adresem uruchomiono telewizję internetową Rzeczpospolita TV, obecnie nadającą program przez całą dobę, siedem dni w tygodniu. Stałą ramówkę tworzą trzy codzienne programy na żywo: „RZECZoPOLITYCE”, „RZECZoBIZNESIE” oraz „RZECZoPRAWIE”, a także programy komercyjne i relacje z wydarzeń organizowanych przez „Rzeczpospolitą”. W gronie prowadzących znajdują się znani publicyści „Rzeczpospolitej”, m.in. Bogusław Chrabota, Michał Szułdrzyński, Marcin Piasecki, Jacek Nizinkiewicz, Ewa Usowicz, Tomasz Pietryga, Anna Wojda.

Kanał jest nadawany poprzez Google Hangouts i można go oglądać codziennie na stronie głównej rp.pl. Wszystkie programy są także dostępne w formie VOD na stronie tv.rp.pl.

Styl[edytuj | edytuj kod]
Do 2007 r. „Rzeczpospolita” wydawana była w klasycznym formacie broadsheet. Następnie format zmieniono na kompaktowy – nowoczesny i bardziej funkcjonalny.

W 2005 r. dziennik otrzymał nagrodę Grand Front, a w 2006 r. Society for News Design przyznał „Rzeczpospolitej” tytuł „Najlepiej zaprojektowanej gazety świata” w 27. edycji organizowanego przez siebie konkursu. Również w 2013 roku „Rzeczpospolita” otrzymała nagrodę Grand Front – za najlepszą okładkę (dotyczyła ona rezygnacji papieża Benedykta XVI).

Nakład i sprzedaż[edytuj | edytuj kod]
W roku 2016 „Rzeczpospolita” wydawana była w średnim nakładzie jednorazowym około 66 tys. egzemplarzy, a jej sprzedaż wynosiła ok. 55 tys.[9] egzemplarzy. W 2017 roku było to odpowiednio: 71 tys. oraz 49 tys. egzemplarzy, a sprzedaż ogółem w porównaniu do roku poprzedniego spadła o 9,8 %.[10]


Dane historyczne: Średni nakład jednorazowy (niebieski) oraz całkowite rozpowszechnianie płatne (zielony)[11]:


Prenumerata papierowa i cyfrowa[edytuj | edytuj kod]
„Rzeczpospolita” dystrybuowana jest w formie prenumeraty papierowej, sprzedaży egzemplarzowej oraz e-wydań. Prenumerata dzieli się na abonament Podstawowy i abonament Plus, przeznaczony dla bardziej zaangażowanego, wyspecjalizowanego odbiorcy. Z prenumeratą „Rzeczpospolitej” wiąże się szereg korzyści dla czytelnika, m in. profesjonalne publikacje książkowe, szkolenia, narzędzia multimedialne, dostęp do archiwum. Prenumeratę zamówić można na stronie: www.prenumerata.rp.pl.

e-Wydanie „Rzeczpospolitej” dostępne jest już dzień wcześniej o 21.00.

Opiniotwórczość[edytuj | edytuj kod]
„Rzeczpospolita” to wielokrotny zwycięzca rankingu najczęściej cytowanych mediów w Polsce. W roku 2014 została uznana za najbardziej opiniotwórcze medium dekady (2004 – 2013).

Również w 2016 r. „Rzeczpospolita” zwyciężyła w rankingu najbardziej opiniotwórczych mediów w Polsce, przygotowywanym cyklicznie przez Instytut Monitorowania Mediów[12].

Redakcja[edytuj | edytuj kod]
Redakcja liczy obecnie 150 osób (łącznie z sekretariatem redakcji i redakcją serwisów online). Siedziba redakcji znajduje się w Warszawie przy ul. Prostej 51.

Redaktorzy naczelni:

1989–1996 – Dariusz Fikus
1996–2000 – Piotr Aleksandrowicz
2000–2004 – Maciej Łukasiewicz
2004–2006 – Grzegorz Gauden
2006–2011 – Paweł Lisicki
2011–2012 – Tomasz Wróblewski[13]
2012 – Andrzej Talaga (p.o.)
2013 – Bogusław Chrabota
Dziennikarze[edytuj | edytuj kod]
Mariusz Cieślik
Zuzanna Dąbrowska
Michał Kolanko
Jacek Nizinkiewicz
Marcin Piasecki
Michał Szułdrzyński
